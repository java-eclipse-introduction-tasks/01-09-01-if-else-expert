# 01-09-01-if-else-expert
Elágazásokkal kapcsolatos haladó feladatok  
## Két kör
Egy K körlemezt a következő adatokkal adunk meg: K(x ,y ,r ), ahol x és y a körlemez középpontjának koordinátái, r pedig a körlemez sugara. Egy tetszőleges P(a,b) pont –ahol a és b a pont koordinátái –rajta van a K körlemezen, ha (x-a)^2+(y-b)^2<=r^2 
Készítsen programot, amely billentyűzetről beolvassa két körlemez és egy pont adatait, majd az adatok alapján kiírja a képernyőre az alábbiak közül a megfelelő állítást:  
*„A pont egyik körlemezen sincs rajta.”*  
*„A pont csak az elsőként megadott körlemezen van rajta.”*  
*„A pont csak a másodikként megadott körlemezen van rajta.”*  
*„A pont a megadott körlemezek közös részén található.”*  
## Boros hordó
Van egy henger alakú hordónk, melybe nem tudjuk, hogy belefér-e a rendelkezésre álló bor. Kérje be a  hordó összes szükséges adatát cm-ben, és határozza meg a hordó térfogatát! Kérje be a bor mennyiségét literben. Adjon tájékoztatást, hogy hány literes a hordó, és hogy belefér-e a hordóba a bor vagy sem! Ha belefér, akkor adja meg, hogy mennyi férne még bele! Írja ki százalékosan is a telítettséget! Az adatokat két tizedes jegyre kerekítve írja ki!
## Armstrong számok
Készítsen programot, amely bekér billentyűzetről egy 3 jegyű pozitív egész számot és eldönti róla, hogy Armstrong szám e! A háromjegyű Armstrong számokra igaz, hogy a számjegyei köbének összege megegyezik az eredeti számmal, pl. 371 = 3^3 +7^3 +1^3 (3^3=27, 7^3=343, 1^3=1). Az eredményt a képernyőre írassa ki!
